---
layout: post
title: Analys Dirtwater Fox
comments: true
---

Om Google har fått nys om att du gillar investeringar och privatekonomi kanske du, likt mig, har fått reklam för bryggeriet Dirtwater Foxs nyemission.  Jag tänkte därför skriva några ord om detta, för att sortera mina tankar och för att förhoppningsvis sortera någon annans tankar. 
![](https://media.dirtwaterfoxbrewery.se/2018/11/logo.png)

**Jag har ingen aning om hur lagar för finansiell rådgivning ser ut, men för att vara på den säkra sidan är detta inte rådgivning. Allt detta är mina tankar och absolut inte uppmaningar att varken investera eller inte investera. Jag är en student utan någon insyn i företaget och detta skrevs ihop på ett par timmar, ta alltså allt med en nypa salt.**

# Om företaget och varumärket
Dirtwater AB är ett nystartat företag som verkar vara en avknoppning från The Nordic Soda Company AB. De tillverkar läsk och glass som saluförs under varumärket Dirtwater Fox. Varumärket verkar vara inriktat på unga personer med någon form av skatestil av att döma av deras marknadsföringsmaterial. Vad som gör deras produkter unika är att det är en ”ekologisk dryck utan all skit”[^1]. Detta betyder att de inte innehåller: 

* Färgämnen
* Koffein
* Konserveringsmedel

Att varken färgämnen eller konserveringsmedel är farligt verkar inte viktigt[^2]. Koffein för unga kanske inte är det bästa, men att få i sig koffein från en energidryck kan inte vara farligare än att dricka ett par koppar kaffe. Trots det verkar det finnas en rätt stor målgrupp som inte vill få i sig ”skit”. 

Argumentet ”Våra barn ska inte dricka skit.” används, vilket tyder på att de riktar in sig på föräldrar, eller till och med småbarnsföräldrar som fortfarande styr över vad barnen dricker. 

VDn, Fredrik Fjellman[^3] verkar vara en vettig typ med bred erfarenhet. Han har jobbat inom bank och inom ledande positioner. 

**TLDR; Nystartat, svagt försäljningsargument som säkert fungerar på vissa, vettig VD.**

# Varningsflaggor/tidigare emission

Det har tidigare, för två år sedan, genomförts nyemission i The Nordic Soda Company AB.[^4] Där såldes aktier för ca 2 mkr. I allt material verkade det som att man köpte aktier i ett företag som skulle tillverka både tonic och läsk och saluföra under varumärkena ”Ekobryggeriet” och ”Dirtwater Fox”. Nu sker ytterligare en avknoppning och Dirtwater blir sitt egna bolag. Det känns som att något inte har gått helt rätt till där, men jag kan inte bygga upp det utan att någon med insyn i företaget berättar om aktieägarna har blivit kompenserade för förlusten av ett varumärke. 

Detta leder till frågan, vad hindrar ledningen från att göra något liknande igen? Det säljs enbart en liten post aktier, gissningsvis B-aktier med färre röster vilket gör att de nya aktieägarna antagligen kommer ha noll inflytande. 

**TLDR; Lite skumma aktiviteter.**  

# Tillhandahållna siffror
Det är väldigt klent med tillhandahållna siffror från företaget. Det enda som finns är egentligen en prognos på hur tillväxten ska se ut de kommande åren.

Jag saknar främst siffror på:

 * Vad marknadsföringen kostar och vad de tror att den kommer kosta i framtiden, gissningvis är marknadsföringen en stor post i dagsläget och kommer vara det för att de ska kunna fortsätta växa i den takt de vill.
* Om tillverkningen är lönsam i dagsläget och hur de tror att det kommer se ut i framtiden

Enligt teckningskursen värderas bolaget till mellan 60mkr och 72mkr. Detta innebär att man betalar 2,04-2,45x den prognostiserade omsättningen för 2021. Inte jättedyrt kanske, men man får nog räkna med relativt låga marginaler då det är ett livsmedelsföretag.

Företaget själva räknar med en vinstmarginal på drygt 10% år 2025, något som känns högt med tanke på konkurrensen och inträdesbarriärerna. Är varumärket starkt och de får lojala kunder är det nog inte omöjligt. 
Skulle prognosen slå in så verkar det som en bra deal. 

**TLDR; Saknas siffror som behövs för att göra någon bedömning. Verkar som en bra deal om man litar på prognosen.**

# Andra bryggerier/dryckestillverkare
Det finns en hel drös med andra relativt nystartade bryggerier eller dryckestillverkare. För att nämna några:

* Nocco
* Celsius
* Clean Drink
* Pro Brands
* Vitamin Well

Alla dessa är små bolag och det blir svårt att säga något vettigt utifrån deras finansiella siffror då de ofta är en del av koncerner eller större tillverkande bolag. Något som går att jämföra enkelt är dock hur väl de når fram över sociala medier. Där kan vi se att nästan alla varumärkena skapar större engagemang över sociala medier. De har fler följare, lojalare följare och genererar fler likes i genomsnitt. Fanns det en svensk sida för företaget valdes den före den internationella.

| **Företag** | Nocco | Celsius | Clean drink | Pro Brands | Vitamin Well | Dirtwater |
|-------------|-------|---------|-------------|------------|--------------|-----------|
| **Följare** | 297k  | 98,7k   | 73,5k       | 32,6k      | 69,6k        | 40,2k     | 
|**Genomsnittliga likes på 10 senaste posterna** | 9790 | 3877 | 1409 | 535 | 852 | 576 |
|**Likes/följare** |  0,033 | 0,039 | 0,019 | 0,016 | 0,012 | 0,014 |

Alla nya dryckestillverkare har nishen att de skapar ”nyttiga” läsker, antingen för att de är sockerfria, för att de innehåller någon form av kosttillskott eller både och. Ingen av dem verkar dock rikta in sig på kundsegmentet barn, vilket talar för att Dirtwater har en relativt unik nish.

**TLDR; Stor konkurrens och svag närvaro på sociala medier.**

# Inriktning på barn
Att företaget försöker sälja till barn är ganska uppenbart, de nämner exempelvis barn på flera ställen i marknadsföringstexterna. ”Barn som dricker nyttig läsk” känns som ett ganska smalt kundsegment och jag har svårt att se att det blir någon större hit om de inte marknadsför sig som coolare. Det blir lite ”Hello fellow kids” över det hela. Det finns ju en anledning till att det är (var?) coolt att dricka energidryck bland unga; det uppfattades som förbjudet och märkena var edgy. 

![Rolig meme](https://cdn.vox-cdn.com/thumbor/kaZncwF8bwIdI9uSIleQxP07aOk=/0x0:1409x785/920x613/filters:focal(622x252:846x476):format(webp)/cdn.vox-cdn.com/uploads/chorus_image/image/55701647/Screen_Shot_2017_07_13_at_1.09.20_PM.0.png)

Att målgruppen verkar vara barn hindrar dem dock inte att sälja till andra. De tillverkar fina burkar och jag tror säker att de säljer en den till folk som inte är bekanta med varumärket och bara vill ha läsk.

**TLDR; Liten målgrupp som det säkert går att sälja utanför.**

# Marknadsföring
Mycket markandsföring verkar ske genom influencers. Detta är något som nog är särskilt effektivt mot lättpåverkade barn. Om det är etiskt eller inte kommer jag inte gå in på, men det är enligt Dirtwater effektivt. Influencers är det ingen brist på och detta bör göra att de relativt enkelt kan nå ut till sin målgrupp.

**TLDR; Tummen upp, i alla fall finansiellt!**

# Slutsats

| Styrkor                    | Svagheter                                        |
|----------------------------|--------------------------------------------------|
| Vettig VD                  | Nystartat och relativt obeprövat                 |
| Bra marknadsföringskanaler | Svagt försäljningsargument                       |
|                            | Potentiellt skumma affärer med tidigare emission |
|                            | Liten målgrupp                                   |
|                            | Stor konkurrens                                  |

Jag personligen hade inte investerat. Jag kan inget om dryckesbranschen och tycker att det räcker att inte allt verkade gå rätt till vid den förra nyemissionen. Skulle det visa sig att allt gick rätt till skulle investeringen kunna vara intressant om den givna prognosen går i uppfyllelse, dock finns det mycket som talar emot det, så som liten målgrupp och stor konkurrens. 

Puss och kram,

Isak Almquist

[^1]: Deras ord, inte mina.
[^2]: [https://www.livsmedelsverket.se/livsmedel-och-innehall/tillsatser-e-nummer/godkannande](https://www.livsmedelsverket.se/livsmedel-och-innehall/tillsatser-e-nummer/godkannande)
[^3]: [https://www.linkedin.com/in/fredrik-fjellman-2007519](https://www.linkedin.com/in/fredrik-fjellman-2007519)
[^4]: [https://www.fundedbyme.com/sv/campaign/8326/ekobryggeriet-ab-3/documents/?type=e&language=secondary#tabs](https://www.fundedbyme.com/sv/campaign/8326/ekobryggeriet-ab-3/documents/?type=e&language=secondary#tabs)
